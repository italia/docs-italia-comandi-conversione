Oggetto del servizio
====================

Il presente servizio è volto a consentire a quanti hanno compiuto diciott’anni nel 2016 e nel 2017 di generare, gestire e spendere i “buoni” strumentali all’utilizzo del bonus del valore di 500€ loro riconosciuto dalle Leggi di Stabilità 2016 e 2017.

Il presente servizio è fornito dal Ministero dei beni e delle attività culturali.

Accesso ed utilizzo del servizio attraverso identità digitale
=============================================================

L’accesso al servizio è consentito esclusivamente attraverso l’utilizzo dell’identità digitale attribuita all’utente a seguito del perfezionamento di un contratto con uno dei fornitori di identità digitali aderenti al Sistema pubblico di identità digitale [SPID].

Ogni questione connessa all’esecuzione di tale contratto e al rapporto tra l’utente ed il fornitore della propria identità digitale sarà disciplinata esclusivamente dal relativo contratto. L’utente prende atto ed accetta che il servizio lo identificherà, riconoscendogli accesso alle funzionalità di generazione, gestione e spesa dei buoni attraverso la citata identità digitale e che, pertanto, chiunque entrasse comunque in possesso delle proprie credenziali di gestione dell’identità digitale potrà essere abilitato all’utilizzo del servizio medesimo al suo posto.

Al riguardo l’utente prende atto di essere stato informato dal fornitore della propria identità digitale dell’obbligo di tempestiva denuncia in ogni ipotesi di perdita di possesso delle citate credenziali al fine di consentirne il blocco immediato.

Utilizzo dei buoni di spesa
===========================

L’utente prende atto che i buoni generabili attraverso il servizio possono essere utilizzati esclusivamente per l’acquisto dei seguenti beni e servizi:

Per i nati nel 1998 (bonus 2016)

a. biglietti per rappresentazioni teatrali e cinematografiche e spettacoli dal vivo;

b. libri;

c. titoli di accesso a musei, mostre ed eventi culturali, monumenti, gallerie, aree archeologiche, parchi naturali.

Per i nati nel 1999 (bonus 2017)

a) biglietti per rappresentazioni teatrali e cinematografiche e spettacoli dal vivo;

b) libri;

c) titoli di accesso a musei, mostre ed eventi culturali, monumenti, gallerie, aree archeologiche, parchi naturali;

d) musica registrata (cd, dvd musicali, dischi in vinile e musica online);

e) corsi di musica;

f) corsi di teatro;

g) corsi di lingua straniera.

L’utilizzo – in qualsiasi modo realizzato – del valore dei buoni generati attraverso il servizio per l’acquisto di beni o servizi diversi da quelli che precedono è vietato.

L’utente si impegna a non acquistare con uno o più buoni più copie di uno stesso libro o di musica registrata, più biglietti per uno stesso spettacolo e/o più titoli di accesso ad uno stesso museo, mostra, evento culturale, monumento, galleria, area archeologica o parco naturale, corso di musica, teatro e lingua straniera.

I buoni potranno essere generati, gestiti e spesi in conformità alle istruzioni disponibili nell’applicazione `www.18app.it. <http://www.18app.it/>`__

Cessione a terzi dei buoni
==========================

I buoni generati attraverso il servizio sono destinati ad essere utilizzati esclusivamente dall’utente.

E’, pertanto, vietata ogni forma di cessione a terzi di tali buoni così come del relativo valore.

Responsabilità del fornitore del servizio, dei fornitori dell’identità digitale e degli esercenti commerciali
=============================================================================================================

Il fornitore del servizio compirà ogni ragionevole sforzo per garantire il buon funzionamento dello stesso in maniera ininterrotta.

L’utente, tuttavia, prende atto ed accetta che qualora tale servizio dovesse risultare inutilizzabile per effetto del verificarsi di eventuali problemi tecnici, nessuna responsabilità graverà sul Ministero dei beni e delle attività culturali.

La SOGEI (Società Generale d’ Informatica) garantisce il valore soglia del 98% per l’operatività dell’applicazione “18app” attiva 7 giorni alla settimana h24.

L’utente prende altresì atto che qualora l’impossibilità di utilizzare il presente servizio dipendesse dall’indisponibilità o dal malfunzionamento del servizio di identità digitale, qualsivoglia responsabilità sarà disciplinata esclusivamente dal contratto in essere tra l’utente medesimo ed il fornitore dell’identità digitale da esso prescelto.

Il rapporto relativo all’acquisto di beni e servizi rimane disciplinato esclusivamente dalle regole di tale rapporto rispetto al quale il fornitore del servizio rimane completamente estraneo.

Privacy
=======

Il titolare del trattamento è il Ministero dei beni e delle attività culturali.

I dati personali dell’utente saranno trattati esclusivamente per consentirgli di accedere ed utilizzare il servizio in conformità a quanto riportato nell’apposita informativa al seguente link: https://www.18app.italia.it/static/18app%20infoprivacy_completa.pdf

7. **Vigilanza e sanzioni**

Il Ministero dei beni e delle attività culturali vigila sul rispetto da parte dell’utente delle regole che precedono nonché di quelle dettate nella disciplina vigente e, in caso di eventuali violazioni, provvede alla esclusione dell’autore della violazione dal diritto di generare, gestire e spendere i buoni di cui si è detto, fatte salve le ulteriori sanzioni previste dalla normativa vigente.

Disciplina applicabile
======================

Per tutto quanto non espressamente previsto nelle presenti condizioni, sarà applicabile la disciplina di cui ai commi 979 e 980 dell’art. 1 della Legge 28 dicembre 2015, n. 208, Disposizioni per la formazione del bilancio annuale e pluriennale dello Stato (legge di stabilità 2016) e al comma 626 dell’articolo 1 della Legge 11 dicembre 2016, n. 232 recante «Bilancio di previsione dello Stato per l’anno finanziario 2017 e bilancio pluriennale per il triennio 2017-2019» (legge di stabilità 2017) nonché dal relativo Decreto del Presidente del Consiglio dei Ministri disponibile al seguente collegamento: `http://www.gazzettaufficiale.it/atto/serie_generale/caricaDettaglioAtto/originario?atto.data <http://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2017-09-18&amp;atto.codiceRedazionale=17G00146&amp;elenco30giorni=false>`__ `PubblicazioneGazzetta=2017-09- <http://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2017-09-18&amp;atto.codiceRedazionale=17G00146&amp;elenco30giorni=false>`__ `18&atto.codiceRedazionale=17G00146&elenco30giorni=false <http://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2017-09-18&amp;atto.codiceRedazionale=17G00146&amp;elenco30giorni=false>`__
